Підрив гранат у сільраді на Закарпатті: депутат отримав довічне ув’язнення
Депутат, який підірвав гранати під час засідання сільради на Закарпатті, отримав довічне ув’язнення, йдеться у повідомленні Управління СБУ в області.

«За матеріалами Служби безпеки та Закарпатської обласної прокуратури довічне позбавлення волі отримав депутат Керецьківської сільської ради на Закарпатті, який вчинив теракт у будівлі держустанови. 15 грудня 2023 року він підірвав у сесійній залі сільради три бойові осколкові гранати РГД-5 та Ф-1», – зазначили у відомстві.

Тоді унаслідок вибухів постраждали 26 громадян, а двоє із них згодом померли від тяжких поранень. Один з чоловіків помер наступного дня після теракту, а інший – через місяць.

За даними слідства, «зловмисник заздалегідь підготувався до злочину. Спочатку він залучив власні зв’язки у кримінальних колах, щоб придбати бойові гранати, а потім сховав їх у власному помешканні».

«У день засідання сільради депутат приніс бойові засоби ураження до приміщення держустанови. Ненадовго залишивши приміщення сесійної зали, він привів гранати в бойову готовність. Повернувшись назад, зловмисник дістав їх з кишень куртки та почергово кинув на підлогу кімнати, де перебував майже повний склад депутатського корпусу сільради», – повідомили в УСБУ.

На підставі зібраних Службою безпеки доказів суд визнав його винним за двома статтями Кримінального кодексу України, а саме ч. 3 ст. 258 (терористичний акт, що призвів до загибелі людей) та ️ ч. 1 ст. 263 (носіння, зберігання, придбання вибухових пристроїв без передбаченого законом дозволу).

«Розслідування проводили слідчі СБУ в Закарпатській області за процесуального керівництва обласної прокуратури», – уточнили у відомстві.

Сам депутат наразі вирок суду публічно не коментував.

У грудні 2023 року на Закарпатті депутат сільської ради під час засідання сесії Керецьківської сільської ради (Хустський район) підірвав гранати. Внаслідок вибуху травми різного ступеня отримали 26 людей, з них семеро були у важкому стані, серед них – сам депутат-підривник. Наразі двоє важкопоранених померли.

11 квітня 2024 року Служба безпеки України завершила розслідування і передала до суду обвинувальний акт щодо депутата сільської ради на Закарпатті, якого підозрюють у вчиненні теракту у будівлі держустанови.
